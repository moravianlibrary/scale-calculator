<h2>O měřítcích starých map</h2>
<p>
  Aplikace slouží k rychlému zjištění měřítka na starých mapách. Lze ji využít k
  převodu měřítka zapsaného ve starších formátech za použití historických
  délkových měr i metrické soustavy do tvaru 1:M.
</p>
<p>
  Nejčastěji se na starých – rukopisných i tištěných – mapách setkáváme s dvojí
  podobou údaje o měřítku: není zapsán vůbec nebo je vyjádřen úsečkou. Aplikace
  umožňuje výpočet měřítka v obou případech. Jde vždy o výpočet orientační,
  který slouží zejména knihovníkům a archivářům spravujícím a zpřístupňujícím
  formou katalogu či jiné pomůcky historické mapové fondy, historickým
  kartografům i laickým zájemcům o staré mapy. Proto je vhodné přiměřeně
  zaokrouhlovat. Aplikace nenahrazuje kartometrickou analýzu mapy provedenou
  pokročilými kartografickými software.
</p>
<p>
  Aplikace pracuje s jednotkami užívanými ve Střední Evropě v období raného
  novověku až po metrickou soustavu: bere v potaz české délkové jednotky užívané
  do roku 1765, moravské užívané do roku 1758, slezské užívané do roku 1750,
  pruské z 18. století, slovensko-uherské (jak z 18., tak z 19. století),
  dolnorakouskou soustavu zaváděnou v jednotlivých zmíněných zemích od druhé
  poloviny 18. století a metrickou soustavu zavedenou v Rakousku-Uhersku zákonem
  z roku 1871, který vstoupil v platnost 1. 1. 1876.</p> <p>Vycházeli jsme z
  následující literatury:
</p>
<ul>
  <li>
    Hlaváček Ivan a kol., Vademecum pomocných věd historických, 3. vyd.,
    Praha 2002;
  </li>
  <li>
    Hofmann Gustav, Metrologická příručka pro Čechy, Moravu a Slezsko do
    zavedení metrické soustavy, Plzeň-Sušice 1984;
  </li>
  <li>
    Húščava Alexander, Poľnohospodárske miery na Slovensku, Bratislava 1972.
  </li>
</ul>
